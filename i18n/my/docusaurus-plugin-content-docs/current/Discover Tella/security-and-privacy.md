---
id: security-and-privacy
title: လုံခြုံရေးနှင့် ကိုယ်ရေးလုံခြုံမှု
description: Tella လုံခြုံရေးနှင့် ကိုယ်ရေးလုံခြုံမှုအကြောင်း အသေးစိတ်။
slug: /security-and-privacy
---

# လုံခြုံရေးနှင့် ကိုယ်ရေးလုံခြုံမှု

Tella ကို ရုပ်ပိုင်းဆိုင်ရာနှင့် ဒစ်ဂျစ်တယ်ဖိနှိပ်မှုများ ရင်ဆိုင်နေရသူများအား ကာကွယ်ပေးရန် တည်ဆောက်ထားသောကြောင့် Tella ၏ အင်္ဂါရပ်များနှင့် ထုတ်ကုန်ဆိုင်ရာ ဆုံးဖြတ်ချက်အားလုံးကို ကိုယ်ရေးလုံခြုံမှုနှင့် လုံခြုံရေးတို့အတွက် အဓိက ရည်ရွယ်တည်ဆောက် ထားသည်။ Tella ကို အမှီအခိုကင်းသော လုံခြုံရေးအတိုင်ပင်ခံလုပ်ငန်းများမှ ပုံမှန်စစ်ဆေးနေပြီး အင်္ဂါရပ်များနှင့် စာရွက်စာတမ်းများကို လုံခြုံရေးကျွမ်းကျင်သူများ၏ ပံ့ပိုးမှုနှင့် လမ်းညွှန်မှုတို့ဖြင့် ဒီဇိုင်းထုတ်ထားသည်။ 


## ကိုယ်ရေးလုံခြုံမှု {#privacy}

Tella ၏ ရည်ရွယ်ချက်ကို ဖြည့်ဆည်းရန် လိုအပ်သော အနည်းဆုံးဒေတာပမာဏကိုသာ ကျွန်ုပ်တို့ စုဆောင်းပါသည်။ **ကျွန်ုပ်တို့သည် ပုဂ္ဂိုလ်ရေးအရ မည်သူမည်ဝါဖြစ်ကြောင်း သိရှိနိုင်သော အချက်အလက်များကို မည်သည့်အခါမျှ မစုဆောင်းပါ။ ကျွန်ုပ်တို့သည် သင့်ဒေတာများကို ပြင်ပအဖွဲ့အစည်းများထံ ထုတ်ဖော်ခြင်း၊ မျှဝေခြင်း သို့မဟုတ် ရောင်းချခြင်းမျိုး လုံးဝ မပြုလုပ်ပါ**။

ကျွန်ုပ်တို့၏ အက်ပ်ကို အသုံးပြုခြင်းဖြင့် အသုံးပြုသူများသည် ၎င်းတို့နှင့် လက်တွဲလုပ်ကိုင်နေသော လူပုဂ္ဂိုလ်များ သို့မဟုတ် အဖွဲ့အစည်းများမှ စီမံခန့်ခွဲသည့် ဆာဗာများသို့ ဒေတာပေးပို့နိုင်သည်။ ကျွန်ုပ်တို့၏ ဒေတာလုံခြုံရေး မူဝါဒများနှင့် ကွဲပြားနိုင်သောကြောင့် အဆိုပါ လူပုဂ္ဂိုလ်များ သို့မဟုတ် အဖွဲ့အစည်းများအား ၎င်းတို့၏ဒေတာလုံခြုံရေး မူဝါဒများအကြောင်း မေးမြန်းရန် သုံးစွဲသူများအား ကျွန်ုပ်တို့ တိုက်တွန်းပါသည်။ ကျွန်ုပ်တို့သည် ကမ္ဘာပေါ်ရှိ မည်သည့်နေရာတွင် ရှိနေပါစေ အသုံးပြုသူအားလုံးကို ကိုယ်ရေးလုံခြုံမှု ကာကွယ်မှုစံနှုန်း အတူတူပေးပါသည်။

Tella ၏ [ကိုယ်ရေးလုံခြုံမှု မူဝါဒ](/privacy) အပြည့်အစုံကို ဖတ်ရှုနိုင်ပါသည်။ 


### Tella Android {#tella-android}

Google Play Store ၌ ရရှိနိုင်သည့် Tella Android တွင်  ချွတ်ယွင်းချက်များနှင့် ပျက်စီးမှုများကို သိရှိနိုင်ရန် ကူညီပေးသော ခြေရာခံ ကိရိယာနှစ်ခု ဖြစ်သည့် [Google CrashLytics](https://firebase.google.com/docs/crashlytics) နှင့် [Google Firebase Analytics](https://firebase.google.com/docs/analytics) တို့ ပါဝင်ပါသည်။ အန္တရာယ်ရှိသော သုံးစွဲသူများအတွက် အက်ပ်ကို လုံခြုံပြီး စွမ်းဆောင်ရည်ရှိစေရန် ဤလုပ်ဆောင်ချက်မှာ အရေးကြီးပါသည်။ 

### Tella-FOSS {#tella-foss}

[Tella-FOSS](/faq#is-tella-available-on-f-droid) ကို [F-droid စတိုး](https://f-droid.org/en/packages/org.hzontal.tellaFOSS/) တွင် ထုတ်ဝေပြီး မည်သည့်ခြေရာခံကိရိယာမျှ မပါဝင်ပါ။


### Tella iOS {#tella-ios}

[iOS အတွက် Tella](https://apps.apple.com/us/app/tella-document-protect/id1598152580) တွင် မည်သည့် ခြေရာခံကိရိယာမျှ မပါဝင်ပါ။ Apple ၏ တင်းကျပ်သော iOS အက်ပ်မူဝါဒများကြောင့် iOS အတွက် Tella ကို လက်ရှိတွင် အခြားအက်ပ်စတိုးများတွင် သို့မဟုတ် ကိုယ်တိုင်ထည့်သွင်းရန် မရရှိနိုင်ပါ။ 


## လုံခြုံရေးအင်္ဂါရပ်များ {#security-features}

လက်ခံနိုင်သော လုံခြုံရေးအဆင့် ရရှိရန် Tella သည် လုံခြုံရေးအစီအမံအမျိုးမျိုးကို ပေါင်းစပ်ထားသည်။ 



1. **အသုံးမပြုချိန်တွင် ကုဒ်ဝှက်ခြင်း** - ဒေတာအားလုံးကို အသုံးပြုသူ၏ စက်ပစ္စည်းပေါ်တွင် အသုံးမပြုချိန်၌ ကုဒ်ဝှက်ထားသည်။ ဆိုလိုသည်မှာ (အသုံးပြုသူ၏ သော့ကို ထည့်သွင်းခြင်းဖြင့်) အက်ပ်ကို သော့မဖွင့်ထားပါက ၎င်းတွင်ပါရှိသော ဒေတာကို လုံးဝမဝင်ရောက်နိုင်ပါ။ တစ်စုံတစ်ယောက်က ဖုန်းကို သိမ်းဆည်းပြီး ကွန်ပြူတာအသုံးပြု၍ ဒေတာအားလုံးကို ဖြည်လျှင်ပင် ၎င်းတို့ကို ဝင်ရောက်ဖတ်ရှု၍ မရနိုင်ပါ။
2. **ဒေတာလွှဲပြောင်းချိန်တွင် ကုဒ်ဝှက်ခြင်း -** Tella နှင့် ဆာဗာများအကြား လွှဲပြောင်းပေးနေသည့် ဒေတာအားလုံးကို [Transport Layer Security (TLS)](https://en.wikipedia.org/wiki/Transport_Layer_Security) မှတစ်ဆင့် ([ချိတ်ဆက်မှု အပိုင်း](/features#connecting-to-servers) တွင် ကြည့်ပါ)။ Tella သည် TLS ကုဒ်ဝှက်ခြင်းမရှိဘဲ ဆာဗာသို့ ဒေတာပေးပို့၍မရအောင် ပြုလုပ်ထားသည်။
3. **သော့**- Tella အသုံးပြုသူများ အက်ပ်ကို ထည့်သွင်းပြီးသည်နှင့် အက်ပ်အတွက် [သော့ကိုရွေးချယ်ပါ](/features#app-lock)။ စကားဝှက်၊ ပုံစံနှင့် PIN သော့များရရှိနိုင်ပြီး လုံခြုံရေးအဆင့်တစ်ခုစီကို အသုံးပြုသူများထံ အကြောင်းကြားထားသည်။
4. **လော့ခ်ကျချိန် -** အသုံးပြုသူများသည် Tella ကို အသုံးမပြုသည့်အခါ မည်မျှမြန်မြန်သော့ခတ်မည်ကို ရွေးချယ်ရန် [လော့ခ်ကျချိန်] (/features#lock-timeout-configuration) ကို သတ်မှတ်နိုင်သည်။ လော့ခ်ကျချိန်ကို 'ချက်ချင်း' ဟု ပုံသေ သတ်မှတ်ထားသောကြောင့် သုံးစွဲသူသည် Tella မှ ထွက်သွားသည်နှင့် အက်ပ်လော့ခ်ချပြီး ဒေတာအားလုံးကို ကုဒ်ဝှက်ပါသည်။
5. **အသွင်ပြောင်းခြင်း** - Tella Android တွင် Tella အတွက် လက်ရှိတွင်  [အသွင်ပြောင်းခြင်း နှစ်ခု](features#camouflage) မုဒ်များ ရှိသည် - အပြည့်အဝ လုပ်ဆောင်နိုင်သော ဂဏန်းတွက်စက်တစ်ခုနှင့် ဖုန်းတွင်ရှာဖွေရခက်စေရန် အက်ပ်အမည်နှင့် အိုင်ကွန်ကို ပြောင်း၍ရခြင်းတို့ဖြစ်သည်။ iOS ကန့်သတ်ချက်များကြောင့် iOS အတွက် Tella ကို အသွင်ပြောင်းရန် မဖြစ်နိုင်ပါ။
6. **အမြန်ဖျက်ရန် ခလုတ်**- အရေးပေါ်အခြေအနေတွင် Tella မှ ဒေတာများကို အလျင်အမြန်ရှင်းလင်းရန် ဆလိုက်ခလုတ်တစ်ခု **[အမြန်ဖျက်ရန်](features#quick-delete)** ကို အသုံးပြုသူများ ဖွင့်နိုင်သည်။ အဆိုပါခလုတ်ကို နှိပ်လိုက်ချိန်၌ Tella တွင် သိမ်းဆည်းထားသည့် ဖိုင်များအားလုံး၊ အကြမ်းနှင့် ပေးပို့ထားသော ဖောင်ပုံစံများ၊ ဆာဗာဆက်တင်များနှင့် အက်ပ်ကိုယ်တိုင်ကို ဖျက်ရန် Tella ဆက်တင်များ၌ အသုံးပြုသူများက ရွေးချယ်နိုင်သည်။ အမြန်ဖျက်ရန် ခလုတ်ကို နှိပ်လိုက်သောအခါ အသုံးပြုသူအား ၅ စက္ကန့်ကြာ နောက်ပြန်ရေတွက်ခြင်း ပြသမည်ဖြစ်သည်။ ၎င်းရေတွက်မှုအတွင်း စခရင်ပေါ်ရှိ မည်သည့်နေရာတွင်မဆို နှိပ်ခြင်းဖြင့် အမြန်ဖျက်ခြင်းလုပ်ဆောင်ချက်ကို အသုံးပြုသူမှ ပယ်ဖျက်နိုင်သည်။ ရေတွက်မှု သုညသို့ ရောက်ရှိသောအခါ အသုံးပြုသူသတ်မှတ်ထားသည့် ဖျက်ပစ်သည့်လုပ်ဆောင်ချက် အသက်ဝင် လုပ်ဆောင်ပါမည်။ အသုံးပြုသူသည် 'Tella ဖျက်ရန်' ရွေးချယ်မှုများကို ရွေးချယ်ခဲ့ပါက Android သည် အက်ပ် ဖျက်ပစ်ခြင်း အတည်ပြုရန် အသုံးပြုသူများကို တောင်းဆိုမည်ဖြစ်သည်။ 
7. **ကင်မရာ အသံတိတ်မုဒ်**- အသုံးပြုသူများသည် ဓာတ်ပုံရိုက်သည့်အခါ အာရုံစူးစိုက်မှု မပျက်စေရန် [ကင်မရာရှပ်တာအသံ ပိတ်ထားရန် ](/features#camera-silent-mode) ကို ရွေးချယ်နိုင်ပါသည်။
8. **မျက်နှာပြင်လုံခြုံရေး** - ပုံမှန်အားဖြင့် Tella သည် Tella အတွင်း မျက်နှာပြင်ပုံရိုက်ယူခြင်း နှင့် မျက်နှာပြင်မှတ်တမ်းတင်ခြင်းများကို ပိတ်ဆို့ထားပြီး လက်တလော အသုံးပြုအက်ပ်စာရင်းတွင် မျက်နှာပြင် အကြိုကြည့်ရှုမှုကို ဝှက်ထားသည်။ ဥပမာအားဖြင့် Tella အတွင်းရှိ သင်ခန်းစာများကို မှတ်တမ်းတင်ရန် သို့မဟုတ် ကွန်ပျူတာဖန်သားပြင်ရှိ အက်ပ်တွင် ဖြစ်ပျက်နေသည့်အရာများကို ပြသရန်လိုအပ်ပါက [ဤဆက်တင်](/features#screen-security) ကို ပိတ်ထားနိုင်သည်။ 
9. **သော့ဖွင့်ရန် ကြိုးပမ်းမှုအကြိမ်ရေ ကန့်သတ်ခြင်း** - Tella အတွင်းရှိ အရာအားလုံးကို မဖျက်မီ မအောင်မြင်သော [သော့ဖွင့်ရန် ကြိုးပမ်းမှုအကြိမ်ရေ] (features#restrict-unlocking-attempts) မည်မျှ ခွင့်ပြုမည်နှင့် သော့ဖွင့်သည့် မျက်နှာပြင်၌ အမြင်အာရုံဆိုင်ရာ ညွှန်ပြချက်ဖြင့် နောက်ထပ်အကြိမ်မည်မျှ သော့ဖွင့်ရန် ကြိုးပမ်းနိုင်ကြောင်း ဖော်ပြ၊ မ‌ဖော်ပြကို အသုံးပြုသူများက ဆုံးဖြတ်နိုင်သည်။

:::tip ဗီဒီယိုသင်ခန်းစာ 🎥 
ကျွန်ုပ်တို့၏ [ဗီဒီယိုသင်ခန်းစာ](/video-tutorials#additional-security-features) တွင် လုံခြုံရေးအင်္ဂါရပ်များအကြောင်း ပိုမိုလေ့လာပါ 
:::


## လုံခြုံရေး ကန့်သတ်ချက်များ {#security-limitations}

၁၀၀ ရာခိုင်နူန်း "လုံခြုံသော" အက်ပ်ဟူ၍ မရှိပါ။ လုံခြုံရေးသည် သုံးစွဲသူတစ်ဦးစီ ကြုံတွေ့ရသည့် ခြိမ်းခြောက်မှုများ၊ ဘေးအန္တရာယ်များနှင့် ရန်ဘက်ပြုသူများ၏ စွမ်းဆောင်ရည်ပေါ်တွင် မူတည်သည်။ အက်ပ်ကို တစ်စုံတစ်ယောက် သိရှိနိုင်ခြေ သို့မဟုတ် ၎င်း၏ဒေတာ ဝင်ရောက်ကြည့်ရှုနိုင်ခြေကို လျှော့ချရန် Tella ၌  လုံခြုံရေးအလွှာများစွာကို ဖြစ်နိုင်သမျှ ထည့်ရန် ကျွန်ုပ်တို့ အကောင်းဆုံး လုပ်ဆောင်ခဲ့သည်။ ဤနေရာ၌  Tella ကို အသုံးပြုသည့်အခါ အသုံးပြုသူများ သတိထားရမည့် အရေးကြီးသော လုံခြုံရေးအန္တရာယ်နှင့် ကန့်သတ်ချက်အားလုံးကို ကျွန်ုပ်တို့ ဖော်ပြထားပါသည်။ 



* အသွင်ပြောင်းခြင်း - 
    * Android တွင် [အသုံးပြုနိုင်သည့် အသွင်ပြောင်းနည်းများ] နှစ်ခုအနက် တစ်ခုကို အသုံးပြု၍  Tella ကို အသွင်ပြောင်းထားသည့်အခါ အက်ပ်ကို Android ဆက်တင်များတွင် ရှာဖွေတွေ့ရှိနိုင်သေးသည်။ ဆိုလိုသည်မှာ Android ဆက်တင်များ > အပလီကေးရှင်းများသို့ ဝင်ရောက်ကြည့်ရှုသူသည် စက်တွင် “Tella” ဟုခေါ်သော အက်ပ်တစ်ခု ထည့်သွင်းထားကြောင်း တွေ့မြင်နိုင်မည်ဖြစ်သည်။ ၎င်းတို့သည် အက်ပ်၏ အရွယ်အစားကိုလည်း မြင်တွေ့နိုင်မည်ဖြစ်သည်။ ထို့ကြောင့် အသုံးပြုသူသည် ဗီဒီယိုများကဲ့သို့ အလွန်ကြီးမားသော ဖိုင်များကို သိမ်းဆည်းထားပါက အက်ပ်ရှိကြောင်း အလွယ်တကူ သိသာနိုင်ပါသည်။
* ဖိုင် စီမံခန့်ခွဲခြင်း -
    * Tella မှ စက်ပစ္စည်းဖိုင်စနစ်သို့ ထုတ်ယူလိုက်သောဖိုင်များကို ကုဒ်ဝှက်ထားတော့မည် မဟုတ်ပါ။ ဆိုလိုသည်မှာ ဖိုင်စနစ် သို့မဟုတ် ပြခန်းကို ကြည့်ရှုသည့် စက်ပစ္စည်းသို့ ဝင်ရောက်ခွင့်ရှိသူ မည်သူမဆို ထိုဖိုင်များကို ရှာဖွေနိုင်မည်ဖြစ်သည်။
    * ပြင်ပအက်ပ်များမှတစ်ဆင့် မျှဝေထားသည့် ဖိုင်များကို အဆိုပါအက်ပ်များက မြင်နိုင်ပြီး စက်၏ဖိုင်စနစ်တွင် ကုဒ်ဝှက်မထားဘဲ သိမ်းဆည်းထားကာ အဆိုပါအက်ပ်များကို ရှာဖွေနေသူတစ်ဦးက ဖိုင်များကို ရှာဖွေသွားနိုင်ပါသည်။ ဥပမာ - Tella တွင် သိမ်းဆည်းထားပြီး WhatsApp တွင် မျှဝေထားသော ဓာတ်ပုံတစ်ပုံကို WhatsApp အတွင်း၌ မြင်နိုင်မည်ဖြစ်ပြီး WhatsApp ဓာတ်ပုံများကို သိမ်းဆည်းထားသည့် ဖိုင်စနစ်တွင်လည်း မြင်တွေ့ရမည်ဖြစ်သည်။ ပြင်ပအက်ပ်များနှင့် မျှဝေရန်အတွက် ကုဒ်ဝှက်မထားသော ဖုန်းဖိုင်စနစ်တွင် ဖိုင်ကို သိမ်းဆည်းထားရန် လိုအပ်သောကြောင့် ထိုသို့ဖြစ်ရခြင်း ဖြစ်သည်။ ထို့ကြောင့် ၎င်းကိုမျှဝေပြီးနောက် စက်ပစ္စည်း၏ ဖိုင်စနစ်မှ ဖိုင်ကို ကိုယ်တိုင်ဖျက်ရန် အကြံပြုအပ်ပါသည်။
    * ဖိုင်တစ်ခု ပေးပို့ခြင်းသည် ဤဖိုင်၏ မိတ္တူကို ဖန်တီးပြီး ၎င်းနောက် Tella သို့ ပေးပို့၍ ကုဒ်ဝှက်ပေးသည်။ ဗားရှင်း 1.1(iOS) နှင့် 2.1(Android) တွင် အသုံးပြုသူများ Tella သို့ တင်သွင်းသည့်အခါ မူရင်းဖိုင်ကို သိမ်းဆည်းလိုပါက သို့မဟုတ် ဖျက်လိုပါက ရွေးချယ်ရန် လုပ်ဆောင်ချက်တစ်ခုကို ကျွန်ုပ်တို့ တီထွင်ခဲ့သည်။ သို့သော် အမှိုက်ပုံး (ကျွန်ုပ်၏ဖိုင်များ > အမှိုက်ပုံး) တွင် မူရင်းဖိုင် ရှိ၊ မရှိ သေချာအောင် စိစစ်ရန်နှင့် သင့်ဖုန်းပေါ်တွင် ဖွင့်ထားသည့် (Google Photos, Dropbox) စသည့် အလိုအလျောက် အရန်သိမ်းခြင်း ဝန်ဆောင်မှုအားလုံးမှ ၎င်းဖိုင်ကို ဖျက်ရန် ကျွန်ုပ်တို့ အကြံပြုအပ်ပါသည်။


## လုံခြုံရေး စစ်ဆေးမှု {#security-audits}

ကျွန်ုပ်တို့၏ ကုဒ်သည် ခိုင်မာမှုရှိပြီး လုံခြုံကြောင်းသေချာစေရန် လွတ်လပ်သော လုံခြုံရေးကုမ္ပဏီများကို စစ်ဆေးပေးရန် ကျွန်ုပ်တို့ ပုံမှန်တောင်းဆိုပါသည်။ ဤလုံခြုံရေးစစ်ဆေးမှုများ၏ အစီရင်ခံစာအပြည့်အစုံကို [ဤစာမျက်နှာရှိ](https://drive.google.com/file/d/11mPB2KZLHb6blmNuk_qyXYcn4BSVYNFT/view?usp=sharing) တွင် ကြည့်ရှုနိုင်ပါသည်။ ၎င်းအစီရင်ခံစာမှာ နောက်ဆုံးစစ်ဆေးခြင်းနှင့် လက်ရှိအကောင်အထည် ဖော်မှုအခြေအနေ အကျဉ်းချုပ်ဖြစ်သည် - 


| ခေါင်းစဥ်                                               | ပြင်းထန်မှု    | အခြေအနေ      |
|-----------------------------------------------------|-------------|-------------|
| အကန့်အသတ်မရှိသော သော့ဖွင့်ရန် ကြိုးပမ်းမှုအကြိမ်ရေ                        | အလယ်အလတ်      | ဖြေရှင်းပြီး |
| Android Cipher Stream I/O သော့ PBKDF2 ထပ်လောင်းမှုများ     | နိမ့်သည်         | ဖြေရှင်းပြီး    |
| Tella iOS Cleartext အသံဒေတာသည် ပိုကြာရှည်နေနိုင်သည်  | နိမ့်သည်         | ဖြေရှင်းပြီး    |
| Tella Android ခေတ်မမီတော့သော Retrofit2 မှီခိုမှု         | နိမ့်သည်         | ဖြေရှင်းပြီး    |
| Tella Android မှ ကန့်ကွက်ထားသော မှီခိုမှု - Butterknife     | သတင်းအချက်အလက်ဆိုင်ရာ| ဆောင်ရွက်ဆဲဖြစ်သည် |
